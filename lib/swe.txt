SFS-nummer · 2016:749 · Visa register
Lag (2016:749) om särskilt skydd mot repressalier för arbetstagare som slår larm om allvarliga missförhållanden
Departement: Arbetsmarknadsdepartementet ARM
Utfärdad: 2016-06-16
Ikraft: 2017-01-01

Lagens tillämpningsområde

1 § Denna lag innehåller bestämmelser som ger ett särskilt 
skydd mot repressalier för arbetstagare som slår larm om 
allvarliga missförhållanden i arbetsgivarens verksamhet. 
Lagen inskränker inte det skydd som kan gälla på annan 
grund.

Med allvarliga missförhållanden avses brott med fängelse i 
straffskalan eller därmed jämförliga missförhållanden. Det är 
tillräckligt att arbetstagaren genom larmet framför konkreta 
misstankar om sådana allvarliga missförhållanden.

2 § Med arbetstagare jämställs den som utför arbete som 
inhyrd, om larmet avser förhållanden i inhyrarens verksamhet. 
I sådana fall ska med arbetsgivare avses inhyraren.

Med inhyrd avses arbetstagare som lagen (2012:854) om 
uthyrning av arbetstagare är tillämplig på. Med inhyrare 
avses detsamma som med kundföretag enligt den lagen.

Avtals ogiltighet

3 § Ett avtal är ogiltigt i den utsträckning som det upphäver 
eller inskränker arbetstagares skydd enligt denna lag.

Vad lagen skyddar mot

4 § En arbetsgivare får inte utsätta en arbetstagare för 
repressalier på grund av att arbetstagaren slår larm om 
allvarliga missförhållanden i arbetsgivarens verksamhet 
enligt 5–7 §§.

Den som i arbetsgivarens ställe har rätt att besluta i frågor 
som rör arbetstagaren ska likställas med arbetsgivaren vid 
tillämpningen av första stycket.

Olika sätt att slå larm

Interna larm

5 § En arbetstagare har skydd enligt 4 § om arbetstagaren 
slår larm till arbetsgivaren eller en representant för denne, 
eller genom att använda sig av interna rutiner för 
rapportering av missförhållanden som gäller hos 
arbetsgivaren.

Larm till arbetstagarorganisation

6 § En arbetstagare har skydd enligt 4 § om arbetstagaren 
slår larm genom att vända sig till sin 
arbetstagarorganisation.

Externa larm

7 § En arbetstagare som slår larm genom att offentliggöra 
uppgifter eller lämna uppgifter för offentliggörande, eller 
genom att vända sig till en myndighet, har skydd enligt 4 § 
om

1. arbetstagaren

a) först slagit larm internt enligt 5 § utan att 
arbetsgivaren vidtagit skäliga åtgärder med anledning av 
larmet och i skälig utsträckning informerat arbetstagaren om 
i vilken omfattning åtgärder vidtagits, eller 

b) av något annat skäl hade befogad anledning att slå larm 
externt, och

2. arbetstagaren hade fog för det påstående om allvarliga 
missförhållanden som larmet avser.

Undantag från skyddet vid brott

8 § Den arbetstagare som genom att slå larm gör sig skyldig 
till brott har inte skydd enligt lagen.

Skadestånd

9 § En arbetsgivare som bryter mot 4 § ska betala skadestånd 
för den förlust som uppkommer och för den kränkning som 
repressalien innebär.

Om talan förs med anledning av uppsägning eller avskedande 
eller annat förfarande som omfattas av lagen (1982:80) om 
anställningsskydd får ersättning för förlust som avser tid 
efter anställningens upphörande under alla förhållanden 
bestämmas till högst det belopp som anges i 39 § i den 
lagen.

Om det är skäligt, får skadeståndet sättas ned eller helt 
falla bort.

Bevisbörda

10 § Om den som anser sig ha blivit utsatt för repressalier 
som strider mot denna lag visar omständigheter som ger 
anledning att anta att så är fallet, är det arbetsgivaren som 
ska visa att sådana repressalier inte har vidtagits.

Rättegången

11 § Mål om tillämpningen av denna lag ska handläggas enligt 
lagen (1974:371) om rättegången i arbetstvister.

I sådana mål ska som arbetstagare anses också den som utför 
arbete som inhyrd. Den hos vilken arbetet utförs ska anses 
som arbetsgivare. Detta gäller också när reglerna om 
tvisteförhandling i lagen (1976:580) om medbestämmande i 
arbetslivet tillämpas.

När någon för talan ska följande bestämmelser i lagen 
(1976:580) om medbestämmande i arbetslivet tillämpas:

– 64 § om tidsfrist för påkallande av förhandling,

– 65 § om tidsfrist för väckande av talan,

– 66 § om förlängd tidsfrist för den som inte företräds av en 
arbetstagarorganisation, och

– 68 § om förlorad talerätt på grund av preskription.